Nel XXI secolo il pianeta Terra sta diventando inabitabile per l'uomo: il cibo scarseggia perché solo poche colture resistono alla "piaga", un flagello naturale che si nutre di azoto e che consuma l'ossigeno dell’atmosfera, ed immense tempeste di sabbia rendono la vita quotidiana impossibile. Come conseguenza si è affermata una società basata sulla post-verità, che nega le conquiste scientifiche e spaziali e concentra le poche energie disponibili sulla produzione di cibo; il genere umano appare comunque destinato all'estinzione in breve tempo. Joseph Cooper, ingegnere ed ex pilota della NASA vedovo, vive nella sua fattoria con la sua famiglia, composta dal suocero Donald e dai suoi figli, Tom e la dodicenne Murphy, detta Murph, prodigio della matematica, che assiste nella sua stanza a strani fenomeni quali la caduta a ritmo di libri e di altri oggetti dalla libreria: la sua conclusione è che la stanza sarebbe infestata da un "fantasma" invisibile che starebbe cercando di comunicare con lei in codice Morse. Durante una grande tempesta di sabbia, sul pavimento della stanza si formano delle strisce di sabbia. Cooper intuisce possa trattarsi di codice binario e, decifrandolo, ottiene delle coordinate geografiche.

Decisi a svelare il mistero, Cooper e Murph si recano nel luogo indicato dalle coordinate, arrivandovi dopo un giorno di viaggio: lì la strada termina di fronte ad una recinzione. Non appena tentano di scassinarla, vengono catturati e condotti in quella che si rivelerà essere una base segreta della NASA, localizzata in un centro NORAD e guidata dal professor John Brand e da sua figlia Amelia, valente biologa. Il professor Brand ritiene che Cooper sia stato "scelto", dunque gli rivela un piano elaborato dalla NASA per salvare l'umanità. Per prima cosa gli svela l'esistenza di un cunicolo spazio-temporale (wormhole) comparso 48 anni prima in prossimità di Saturno, che secondo gli scienziati è opera di una civiltà superiore (dal momento che un wormhole non può nascere da solo ma deve essere creato) composta da esseri penta-dimensionali che intenderebbero aiutare il genere umano. Il cunicolo infatti conduce a nuovi pianeti, i quali potrebbero costituire una nuova "casa" per l'umanità. La NASA aveva quindi lanciato, più di dieci anni prima, la missione Lazarus, inviando dodici astronauti su altrettanti pianeti, attraverso il wormhole. Tre astronauti su dodici, i dottori Miller, Edmunds e Mann, avevano inviato dati promettenti relativi a tre pianeti, sui quali sembrerebbe possibile sopravvivere, tutti orbitanti attorno a un gigantesco buco nero chiamato Gargantua.